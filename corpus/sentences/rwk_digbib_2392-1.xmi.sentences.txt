Nu keem he bi den König an :
» Dag , Herr König . «
» Guten Tag , mein Sohn , willst du mir auch die Hasen hüten ? «
» Ja wull , Herr König , dat wull ik noch « , sä Hans .
De Hasen worren utlaten ; do fleut he op den enen Enden vun sien lütten Stock , do weren de Hasen œwer alle Bargen .
Do fleut he op den annern Enden , do weren se alle nęgen neeg bi em .
He dreef nu mit se loos un hött se , un keem bald op en hogen Barg .
As he da nu op is , so kummt de Ries herut un seggt :
» Jung , wat wullt du hier op minen Barg ? «
» Gott « , seggt Hans , » ik weer güstern op sin Broder sinen Barg un de hett mi nicks seggt . «
Do sä de Ries :
» Ja denn kumm hęr un see mi en bęten op den Kopp to . «
Nu lę ( legte ) de Ries sik dal mitten Kopp in Hans sien Schoot , un Hans seeg em den en bęten na ; he slöppt awers bald in .
Do neem Hans sinen lütten witten Stock un sloog em damit in de Dünn ; do weer de Ries dood .
Nu visenteer he em allerwęgens de Taschen , un funn da en groten koppern Slœtel in ; de Slœtel paß ganz akkeraat to den Barg .
Hans sloot den Barg damit op un güng herin .
Do hung da annen Bœn en groot koppern Swęrt un unner dat Swęrt hung en Buttel , da stunn op schręwen :
Wer aus dieser Flasche trinkt ,
Der kann mich schwingen wie der Wind .
Hans drunk un eenmal ut den Buttel ; do is em dat Swęrt noch so stief as en Brootmeß ; he drinkt tom tweten Maal , do kunn he't all en lütt bęten rögen ( bewegen ) ; awer as he tom drütten Maal drunk , do kunn he't swingen wie de Wind .
Nu wull Hans sik dat allens en bęten in den Barg beseen , do gung he in de Stuuv , do leeg da en Fru int Bett un sleep mit en lütt Kind innen Arm .
De haut Hans glieks den Kopp af .
Nu keem Hans in den Stall ; do stunn da en sadelt Pęrd mit en koppern Sadel unnen koppern Toom un en Hund mit en koppern Halsband weer dabi .
He gifft de beiden nu eerst wat to fręten un fodert se ; nös slütt he den Barg achter sik to un drifft mit de Hasen nan König .
Dat weer de eerste Dag .
As he nu 's Abends werrer na Huus keem , freu de ol' Vader sik œwer de Maten , dat em dat so guud gaan weer .
Den annern Morgen kreeg Hans wedder sien Aschpannkoken un sien Buttel Water mit un gung loos .
Do bemött em de ole Mann wedder un froog , wo em dat gaan weer .
» Och ganz schön « , sä Hans un vertell em allens , un geef em wedder vun den Aschpannkoken af to ęten un ut den Buttel Water to drinken .
Do sä de ole Mann , dat he dat vun Daag ( heute ) man ębenso maken schull , un wenn he op den tweten Barg keem , keem da wedder en Ries herut un sä : » Jung , wat wullt du hier op minen Barg ? «
Denn mustu seggen :
» Gott , ik weer güstern op sin Broder sinen Barg un de hett mi nicks seggt . «
Denn seggt de Ries :
» Denn kumm hęr un see mi en bęten op den Kopp na . «
» So mustu em dood slagen un em allens afnęmen . «
Hans gung nu wedder ton König : » Dag , Herr König ! «
» Guten Tag , mein Sohn , willst du mir wieder die Hasen hüten ? «
» Ja wull , Herr König « , seggt he .
